# -*- mode: mandoku-view; -*-
#+TITLE: 王氏農書
#+DATE: 2015-08-24 23:03:33.494088
#+PROPERTY: ID KR3d0005
#+PROPERTY: BASEEDITION WYG    
#+PROPERTY: JUAN 卷二
<pb:KR3d0005_WYG_002-1a>¶
欽定四庫全書¶
　農書卷二　　　　　　　　元　王禎　撰¶
　農桑通訣二¶
　　墾耕篇第四¶
易大傳曰神農氏作斵木為耜揉木為耒耒耨之利以¶
敎天下周書云神農之時天雨粟神農耕而種之始作¶
陶冶斤斧為耒耜以墾草莽然後五穀興此農事之始¶
也當堯之時洪水汎濫草木暢茂五穀不登禹乃隨山¶
<pb:KR3d0005_WYG_002-1b>¶
刋木益烈山澤而焚之然後九州之土皆可種藝耕作¶
於是后稷敎民稼穡樹藝五穀農功之興其有次第如¶
此墾耕者其農功之第一義歟墾除荒也耕犂也古文¶
耕作畊蓋古井田之制今從耒井聲故作耕前漢趙過¶
為捜粟都尉田多墾闢即今俗謂開荒也凡墾闢荒地¶
春曰燎荒(如平原草萊深者至春燒荒趂地氣/通潤草芽欲發根荄柔脆易為開墾)夏曰䅖¶
青(夏月草茂時開謂之䅖青可當草糞但根/鬚壮宻須藉强牛乃可蓋莫若春為上)秋曰芟夷¶
(其次秋暮草木叢密時先用鏺刀徧地/芟倒暴乾放火至春而開根朽省功)崔寔四民月令¶
<pb:KR3d0005_WYG_002-2a>¶
曰正月土氣上騰土長冐橛説者云陳根可㧞急菑强¶
土黑壚之田二月隂凍畢釋可菑美田緩土及河渚小¶
處三月杏花盛可菑沙白輕土之田五月六月可菑麥¶
田也如泊下蘆葦地内必用&KR2030;(力意/切)刀引之犁鑱隨耕¶
起墢(音/伐)特易牛乃省力沿山或老荒地内樹木多者必¶
須用钁劚去餘有不盡耕科(俗謂之埋/頭根也)當使熟䥫煆成¶
鑱尖(套於退舊/生鐡鑱上)縱遇根株不至擘缺妨誤工力或地叚¶
廣濶不可徧劚則就斫枝莖覆於本根上候乾焚之其¶
<pb:KR3d0005_WYG_002-2b>¶
根即死而易朽又有經暑雨後用牛曳磟碡或輥子於¶
所斫根查上和泥碾之乾則掙(爭去/聲)死一二嵗後皆可¶
耕種其林木大者則&KR1937;(烏更/切)殺之(謂剥斷樹皮/其樹立死)葉死不¶
扇便任種蒔三嵗後根株莖朽以火燒之則通為熟田¶
矣周禮薙氏掌殺草春始生而萌之夏日至而夷之秋¶
繩(去/聲)而芟之冬日至而耜之(書薙作夷/謂芟草也)又柞氏掌攻草¶
木及林麓夏日至令刋陽木而火之冬日至剥隂木而¶
水之註云刋剥背斫去次地之皮即此謂除木也詩曰¶
<pb:KR3d0005_WYG_002-3a>¶
載芟載柞其耕澤澤蓋謂芟草除木而後可耕也大凡¶
開荒必趂雨後又要調停犂道淺深麄細淺則務盡草¶
根深則不至塞墢麄則貪生費力細則貪熟少功唯得¶
中則可耕荒畢以鐡齒&KR1564;&KR1810;過漫種黍稷或脂麻綠豆¶
耙勞再徧明年乃中為穀田今漢沔淮潁上率多創開¶
荒地當年多種脂麻等種有收至盈溢倉箱速富者如¶
舊稻塍内開耕畢便撒稻種直至成熟不須薅(呼髙/反)㧞¶
縁新開地内草根既死無草可生若諸色種子年年揀¶
<pb:KR3d0005_WYG_002-3b>¶
凈别無稗莠數年之間可無荒薉所收常倍於熟田蓋¶
曠閑既久地力有餘苖稼鬯(音/暢)茂子粒蕃息也諺云坐¶
賈行商不如開荒言其獲利多也除荒開墾之功如此¶
若夫耕犂之事又有本末上古聖人制耒耜以敎耕耨¶
三代以上皆耦耕謂兩人合二耜而耕之詩曰亦服爾¶
耕十千維耦者此也春秋之時后稷之裔孫叔均始作¶
牛耕至漢趙過増其制度三犂一牛則力省而功倍今¶
之耕者大率祖此周禮遂人治野以時器勸甿(音/萌)言農¶
<pb:KR3d0005_WYG_002-4a>¶
夫之耕當先利其器也故詩曰三之日于耜四之日舉¶
趾又曰有略其耜俶載南畆周禮車人為耒庛庛有三¶
等(見農器譜/耒耜門)今易耒耜而為犂不問地之堅强輕弱莫¶
不任使欲淺欲深求之犁箭箭一而已欲廉欲猛取之¶
犁梢梢一而已然則犁之為器豈不簡易而利用哉耕¶
地之法未耕曰生已耕曰熟初耕曰塌(音/塔)再耕曰轉生¶
者欲深而猛熟者欲淺而廉此其略也天氣有隂陽寒¶
燠之異地勢有髙下燥濕之别順天之時因地之宜存¶
<pb:KR3d0005_WYG_002-4b>¶
乎其人按月令孟春之月天子以元日祈穀於上帝乃¶
擇元辰天子親載耒耜帥三公九卿諸侯大夫躬耕帝¶
耤命田司善相邱陵阪險原隰土地所宜五穀所殖以¶
敎導民田事既飭先定凖直農乃不惑仲春之月耕者¶
少舍此言農以春耕為先務也齊民要術云凡耕髙下¶
田不問春秋必須燥濕得所為佳若水旱不調寧燥無¶
濕(燥耕雖塊一經得雨地則粉解濕耕堅垎數年不佳/諺曰濕耕澤鋤不如歸去言無益而有損濕耕者白)¶
(背速&KR1564;&KR1810;之亦無/傷否則大惡也)秋耕欲深夏耕欲淺秋耕䅖青為上¶
<pb:KR3d0005_WYG_002-5a>¶
(比至冬月青草復/生其美與豆同)初耕欲深轉地欲淺(耕不深則地不/熟轉不淺則動)¶
(生/土)菅茅之地宜縱牛羊踐之七月耕之則死汜勝之曰¶
凡耕之本在於趣時春凍解地氣始通土一和解夏至¶
天氣始暑隂氣始盛土復解夏至後九十日晝夜分天¶
地氣和以此時耕一而當五名曰膏澤皆得時功韓氏¶
直説云凡地除種麥外並宜秋耕秋耕之地荒草自少¶
極省鋤工如牛力不及不能盡秋耕者除種粟地外其¶
餘黍豆等地春耕亦可大抵秋耕宜早春耕宜遲(秋耕/宜早)¶
<pb:KR3d0005_WYG_002-5b>¶
(者乘天氣未寒時将陽和之氣掩在地中其苗易榮過/秋天氣寒冷有霜時必待日髙方可耕地恐掩寒氣在)¶
(内令地薄不收子粒春耕宜遲/者亦待春氣和煖日髙時耕)此所謂順天之時也齊¶
民要術云春地氣通可耕堅硬强地黑壚土輙平磨其¶
塊以生草草生復耜天有小雨復耕和之勿令有塊以¶
待時所謂强土而弱之也杏始華榮輙耕輕土弱土望¶
杏花落復耕耕輙藺(音/吝)之草生有雨澤耕重藺之土甚¶
輕者以牛羊踐之如此則土强所謂弱而强之也此所¶
以因地而利之也農書云早田穫刈纔畢隨即耕治曬¶
<pb:KR3d0005_WYG_002-6a>¶
暴加糞壅培而種豆麥蔬茹因而熟土壤而肥沃之以¶
省來嵗工役其所收又足以助嵗計晚田宜待春乃耕¶
為其藁秸堅韌必待其朽腐易為牛力也北方農俗所¶
傳春宜早晚耕夏宜兼夜耕秋宜日髙耕中原地皆平¶
曠旱田陸地一犁必用兩牛三牛或四牛以一人執之¶
量牛強弱耕地多少其耕皆有定法(所耕地内先並耕/兩犁墢皆内向合)¶
(為一壠謂之浮疄自浮疄為始向外繳耕終此一叚謂/之一繳一繳之外又間作一繳耕畢於三繳之間歇下)¶
(一繳却自外繳耕至中心作一&KR2145;蓋三繳/中成一&KR2145;也其餘欲耕平原率皆倣此)南方水田泥¶
<pb:KR3d0005_WYG_002-6b>¶
耕其田髙下濶狹不等以一犁用一牛挽之作止回旋¶
惟人所便(髙田早熟八月燥耕而熯之以種二麥其法/起墢為疄兩疄之間自成一&KR0908;一叚耕畢以)¶
(鋤横截其疄洩利其水謂之腰溝二麥既收然後平溝/&KR0908;蓄水深耕俗謂之再熟田也下田熟晚十月收刈既)¶
(畢即乗天晴無水而耕之節其水之淺深常令塊墢半/出水靣日暴雪凍土乃酥碎仲春土膏脉起即再耕治)¶
(又有一等水田泥淖極深能䧟牛畜則以木杠横亘田/中人立其上而鋤之南方人畜耐暑其耕四時皆以中)¶
(晝/)此南方地勢之異宜也凡人家營田皆當量力寧可¶
少好不可多惡詩曰無田(去/聲)甫田維莠驕驕言力不給¶
而貪多務得未免茍簡之弊故荘子曰昔予為禾耕而¶
<pb:KR3d0005_WYG_002-7a>¶
鹵莽之其實亦鹵莽而報予芸而滅裂之其實亦滅裂¶
而報予此言茍簡之害也農書云古者分田之制一夫¶
一婦受田百畆以其地有肥墝(去交/切)故有不易一易再¶
易之别不易之地家百畆謂可以嵗耕之也一易之地¶
家二百畝謂間嵗耕其半也再易之地家三百畝謂嵗¶
耕百畝三嵗而一周也先王之制如此非獨以為土敝¶
則草木不長氣衰則生物不遂也抑欲其財力有餘深¶
耕易耨而嵗可常稔今之農夫既不如古往往租人之¶
<pb:KR3d0005_WYG_002-7b>¶
田而耕之茍能量其財力之相稱而無鹵莽滅裂之患¶
則豐穰可以力致而仰事俯育之樂可必矣今備述經¶
傳所載農事之法兼髙原下田地勢之宜自北自南習¶
俗不同曰墾曰耕作事亦異通變謂道無泥一方則田¶
功脩而稼穡之務可以次第而舉矣¶
　　耙勞篇第五¶
凡治田之法犁耕既畢則有耙勞耙有渠䟽之義勞有¶
蓋磨之功今人呼耙曰渠疏勞曰蓋磨皆因其用以名¶
<pb:KR3d0005_WYG_002-8a>¶
之所以散墢去芟平土壤也桓寛鹽鐡論曰茂木之下¶
無豐草大塊之間無美苖耙勞之功不至而望禾稼之¶
秀茂實栗難矣韓氏直説云古農法犂一&KR2469;六今人只¶
知犂深為功不知&KR2469;熟為全功&KR2469;功不到土麄不實下¶
種後雖見苖立根在麄土根土不相着不耐旱有懸死¶
蟲咬乾死諸病耙功到則土細而立根在細實土中又¶
碾過根土相着自然耐旱不生諸病又云凡地除種麥¶
外並宜秋耕先以鐡齒&KR2469;縱横&KR2469;之然後挿犂細耕隨¶
<pb:KR3d0005_WYG_002-8b>¶
耕隨勞至地大白背時更&KR2469;兩徧至來春地氣透時待¶
日髙復&KR2469;四五徧其地爽潤上有油土四指許春雖無¶
雨時至便可下種齊民要術云耕荒畢以鐡齒&KR1564;&KR1810;再¶
徧耙之蓋鐡齒&KR1564;&KR1810;已為之先再用耙&KR1564;&KR1810;而後勞之¶
也今人但耕地畢破其塊墢而後用勞平磨乃為得也¶
齊民要術云耕地深細不得趂多看乾濕隨時蓋磨待¶
一叚總轉了横蓋一徧每耕一徧蓋兩徧最後蓋三徧¶
還縱横蓋之種麥地以五月耕三徧種麻地耕五六徧¶
<pb:KR3d0005_WYG_002-9a>¶
倍蓋之但依此法除蟲災外小小旱乾不至全損縁蓋¶
磨數多故也又云春耕尋手勞秋耕待白背勞(蓋春多/風不即)¶
(勞則致地虚燥秋田濕/濕速勞則恐致地硬)又曰耕欲廉勞欲再凡已耕耙¶
欲受種之地非勞不可諺曰耕而不勞不如作暴竊見¶
世人耕了仰着土塊並待孟春蓋若冬乏氷雪連夏亢¶
陽徒道秋耕不堪下種也然耙勞之功非但施於納種¶
之前亦有用於種苗之後者齊民要術曰苗既出壠每¶
一遇雨白背時輙以鐡齒&KR1564;&KR1810;縱横耙而勞之耙法令¶
<pb:KR3d0005_WYG_002-9b>¶
人坐上數以手斷去草草塞齒則傷苗如此令地熟軟¶
易鋤省力此用於種苖之後也南方水田轉畢則耙耙¶
畢則抄(抄見農/器譜)故不用勞其耕種陸地者犂而耙之欲¶
其土細再犂再耙後用勞乃無遺功也北方又有所謂¶
撻者與勞相類齊民要術云春種欲深宜曵重撻(春氣/冷生)¶
(遲不曵撻則根/虚雖生輙死)雖生夏氣熱而速曵撻遇雨必致堅垎¶
春澤多者或亦不須撻必欲撻者須待白背濕撻令地¶
堅硬也又用曵打場圃極為平實今人凡下種耬種後¶
<pb:KR3d0005_WYG_002-10a>¶
惟用砘車碾之然執耬種者亦須腰繫輕撻曵之使壠¶
土覆種稍深也或耕過田畝土性虚浮者亦宜撻之打¶
令土實也今當耕種用之故附於耙勞之末然南人未¶
嘗識此蓋南北習俗不同故不知用撻之功至於北方¶
逺近之間亦有不同有用耙而不知用勞有用勞而不¶
知用耙亦有不知用撻者(耙勞撻並/見農器譜)今並載之使南北¶
通知隨宜而用使無偏廢然後治田之法可得論其全¶
功也¶
<pb:KR3d0005_WYG_002-10b>¶
　　播種篇第六¶
書稱黎民阻飢汝后稷播時百穀詩言降之穜稑稙穉¶
菽麥奄有下國俾民稼穡蓋言天相后稷之功也後之¶
農家者流皆祖述之以至於今其法悉備周禮司稼掌¶
廵邦野之稼而辨其穜稑之種周知其名與其所宜地¶
以為法而縣於邑閭按農書九穀之種黍稷秫稻麻大¶
麥小麥大豆小豆凡種浥鬱則不生生亦㝷死種雜者¶
禾生早晚不均舂復減而難熟特宜存意揀選常嵗别¶
<pb:KR3d0005_WYG_002-11a>¶
收好穗純色者劁(音/樵)刈懸之又有粒而或簞或窖者將¶
種前二十許日取出曬之令燥種之汜勝之曰牽馬令¶
就穀堆食數口以馬踐過為種無虸蚄等蟲也種或傷¶
濕浥鬱則生蟲也或取馬骨剉一石以水三石煮之三¶
沸漉去滓以汁漬附子五枚三四日去附子以汁和蠶¶
矢羊矢各等分攪令洞洞如稠粥先種二十日以溲種¶
如麥飯状當天旱燥時溲之立乾薄布數攪令乾明日¶
復溲隂雨則勿溲六七溲而曝乾謹藏勿令復濕至可¶
<pb:KR3d0005_WYG_002-11b>¶
種時以餘汁溲而種之則禾稼不生蟲也無馬骨亦可¶
用雪汁雪汁者五穀之精使稼又耐旱也麥種宜與剉¶
碎蒼耳或艾暑日曝乾熱收藏以瓦器順時種之無不¶
茂凡欲知嵗所宜穀以布囊盛粟等諸物種平量之以¶
冬至日埋於隂地冬至後五十日發取量之息最多者¶
嵗所宜也又師曠占術曰五木者五穀之先也欲知五¶
穀但視五木擇其木盛者來年多種之萬不失一故雜¶
隂陽書曰禾生於棗或楊大麥生於杏小麥生於桃稻¶
<pb:KR3d0005_WYG_002-12a>¶
生於栁或楊黍生於榆大豆生於槐小豆生於李麻生¶
於楊或荆農書云種蒔之事各有攸叙能知時宜不違¶
先後之序則相繼以生成相資以利用種無虚日收無¶
虛月何匱乏之足患凍餒之足憂哉正月種麻枲二月¶
種粟脂麻有早晚二種三月種早麻四月種豆五月中¶
旬種晚麻七夕以後種莱菔菘芥八月社前即可種麥¶
經兩社即倍收而堅好如此則種之有次第所謂順天¶
之時也凡五穀上旬種者全收中旬中收下旬下收又¶
<pb:KR3d0005_WYG_002-12b>¶
地勢有良薄山澤有異宜故良田宜種晚薄田宜種早¶
良田非獨宜晚早亦無害薄田種晚必不成實山田宜¶
種强苖以避風霜澤田種弱苗以求華實孝經援神契¶
曰黄白土宜禾黑墳宜麥與黍赤土宜菽汙泉宜稻所¶
謂因地之宜也南方水稻其名不一大槩為類有三早¶
熟而𦂳細者曰秈晚熟而香潤者曰粳早晚適中米白¶
而黏者曰稬三者布種同時每嵗收種取其熟好堅粟¶
無秕不雜穀子曬乾蔀藏置髙爽處至清明節取出以¶
<pb:KR3d0005_WYG_002-13a>¶
盆盎别貯浸之三日漉出納草篅中晴則暴暖浥以水¶
日三數遇隂寒則浥以温湯候芽白齊透然後下種須¶
先擇美田耕治令熟泥沃而水清以既芽之穀漫撒稀¶
稠得所秧生既長小滿芒種之間分而蒔之旬日髙下¶
皆遍北土髙原本無陂澤逐水曲而田者納種如前法¶
既生七八寸㧞而栽之凡下種之法有漫種耬種瓠種¶
區種之别漫種者用斗盛穀種挾左腋間右手料取而¶
撒之隨撒隨行約行三步許即再料取務要布種均匀¶
<pb:KR3d0005_WYG_002-13b>¶
則苖生稀稠得所秦晉之間皆用此法南方惟種大麥¶
則㸃種其餘粟豆麻小麥之類亦用漫種北方多用耬¶
種(耬種見/農器譜)其法甚備齊民要術云凡種欲牛遲緩行種¶
人令促步以足躡隴底欲土實種易生也今人製造砘¶
車(砘子之制/見農器譜)隨耬種之後循隴碾過使根土相着功力¶
甚速而當(去/聲)瓠種者(瓠種之法/見農器譜)竅瓠貯種隨行隨種務¶
使均匀犁隨掩過覆土既深雖暴雨不至迫撻暑夏最¶
為耐旱且便於撮鋤今燕趙間多用之區種之法凡山¶
<pb:KR3d0005_WYG_002-14a>¶
陵近邑髙危傾陂及邱城上皆可為區田糞種水澆備¶
旱災也(區田法見/農器譜)又按食貨志云種穀必雜五種以備¶
災害(五種黍稷/麻麥豆也)又曰菜茹有畦瓜瓠果蓏殖於疆埸則¶
是五種之外蔬蓏亦不可闕者故穀不熟曰飢菜不熟¶
曰饉物理論云百穀者三穀各二十種蔬果各二十種¶
共為百穀蓋蔬果之實所以助穀之不及也是故烹葵¶
食瓜乃繫之豳風農桑之詩畜菜取蔬互見於月令收¶
歛之後然地有肥瘠能者擇焉時有先後勤者務焉若¶
<pb:KR3d0005_WYG_002-14b>¶
夫種蒔之法姑畧陳之凡種蔬蓏必先燥爆其子地不¶
厭良薄即糞之鋤不厭頻旱即灌之用力既多收利必¶
倍大抵蔬宜畦種蓏宜區種畦地長丈餘廣三尺先種¶
數日斸起宿土雜以蒿草灰燎之以絶蟲類併得為糞¶
臨種益以他糞治畦種之區種如區田法區深廣可一¶
尺許臨種以熟糞和土拌匀納子糞中候苖出料視稀¶
稠去留之又有芽種凡種子先用淘淨頓瓠瓢中覆以¶
濕巾三日後芽生長可指許然後下種先於熟畦内以¶
<pb:KR3d0005_WYG_002-15a>¶
水飲地匀摻芽種復篩細糞土覆之以防日曝此法菜¶
既出齊草又不生凡菜有蟲𢷬苦參根併石灰水潑之¶
即死茍能依上法種蒔非止家可足食餘者亦可為資¶
生之利昔龔遂勸農口種葱五十本薤百本韭一畦渤¶
海之民縁是致足夫養生必以穀食配穀必以蔬茹此¶
日用之常理而貧富所不可闕者故於穀食之後以蔬¶
茹繼之而成其百穀之數今歴論播種之法庶農圃者¶
擇而用之¶
<pb:KR3d0005_WYG_002-15b>¶
　¶
　¶
　¶
　¶
　¶
　¶
　¶
　農書卷二¶
