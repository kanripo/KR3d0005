# -*- mode: mandoku-view; -*-
#+TITLE: 王氏農書
#+DATE: 2015-08-24 23:03:33.769384
#+PROPERTY: ID KR3d0005
#+PROPERTY: BASEEDITION WYG    
#+PROPERTY: JUAN 卷十六
<pb:KR3d0005_WYG_016-1a>¶
欽定四庫全書¶
　農書卷十六　　　　　　　元　王禎　撰¶
　農器圖譜九¶
　　杵臼門¶
昔聖人教民杵臼而粒食資焉後乃增廣制度而為碓¶
為磑為礱為輾等具皆本於此盖聖人開端後為蹈襲¶
得其變也孔融謂後世機巧勝於聖人過矣今特辯之¶
使知本末云¶
<pb:KR3d0005_WYG_016-2a>¶
杵臼舂也易繫辭曰黄帝堯舜氏作斷木為杵掘地為¶
臼杵臼之利萬民以濟按古舂之制䄷(常隻/切)百二十斤¶
稻重一䄷為粟二十斗為米十斗曰毇(許委/切)為米六斗¶
大半斗曰粲又曰糲(洛蔕/切)米一石舂為九斗曰糳(則各/切)¶
糳米之精者斯古舂之制自杵臼始也詩云易繋十三¶
卦皆為萬民利聖人創杵臼尚象以制噐於義取雷山¶
上動而下止人知𢷬舂法脱粟從此始後世相沿襲更¶
變各任智制度雖不同由来資古意¶
<pb:KR3d0005_WYG_016-3a>¶
碓舂器用石杵臼之一變也廣雅曰&KR0008;(丁力/切)碓也方言¶
云碓梢謂之碓機自関而東謂之梴(音/延)桓譚新論曰杵¶
臼之利後世加巧因借身重以踐碓而利十倍耕織圖¶
詩云姢姢月過墻䔩䔩風吹葉田家當此時村舂響相¶
答竹間炊玉香㑹見流匙滑更須水輪轉地碓勞蹴蹋¶
<pb:KR3d0005_WYG_016-4a>¶
堈碓以堈作碓臼也集韻云堈(居郎/切)甕也又作㼚其制¶
先掘埋堈坑深逾二尺次下木地釘三莖置石於上後¶
將大磁堈穴透其底向外側嵌坑内埋之復取碎磁與¶
灰泥和之以窒底孔令圓滑如一候乾透乃用半竹篘¶
長七寸許徑四寸如合脊瓦様但其下稍闊以熟皮周¶
圍護之(取其/滑也)倚于堈之下唇篘下兩邊以石壓之或兩¶
竹竿刺定然後注糙於堈内用碓木杵(杵頭鐡圍束之/圍内置四犬牙)¶
(釘稍/卧之)搗於篘内堈既圓滑米自翻倒簌於篘内一搗一¶
<pb:KR3d0005_WYG_016-4b>¶
簌既省人攪米自匀細然木杵既輕動防狂迸須於踏¶
碓時已起而落随以左足躡其碓腰方得穏順一堈可¶
舂米三石功校常碓累倍始於浙人故又名浙碓今多¶
於津要商旅輳集處所可作連屋置百餘具者以供徃¶
来稲船貨糶粳糯及所在上農之家用米既多尤宜置¶
之詩云杵臼搜竒作碓堈米翻堈滑恣舂撞鐡籠木末¶
裝全杵皮護篘材倚半腔頻作低昂身與共慣成踏躡¶
足須䨇近随文軌通南北不獨鏗鍧在楚邦¶
<pb:KR3d0005_WYG_016-5a>¶
¶
<pb:KR3d0005_WYG_016-6a>¶
礱(力董/切)礧榖器所以去榖殻也淮人謂之礱(力董/切)江浙¶
之間謂之礱(盧東/切)編竹作圍内貯泥土狀如小磨仍以¶
竹木排為密齒破榖不致損米就用拐木竅貫礱上掉¶
軸以䋲懸檩上衆力運肘轉(上/聲)之日可破榖四十餘斛¶
北方謂之木礧石鑿者謂之石木礧礱礧字從石初本¶
用石今竹木代者亦便又有礱磨上級甚薄可代榖礱¶
亦不損米或人或畜轉之謂之礱磨復有畜力挽行大¶
木輪軸以皮弦或大䋲繞輪兩周復交於礱之上級輪¶
<pb:KR3d0005_WYG_016-6b>¶
轉(上/聲)則䋲轉䋲轉則輪亦随轉計輪轉一周則礱轉十¶
五餘周比用人功既速且省(案此條闕/詩疑軼去)¶
<pb:KR3d0005_WYG_016-7a>¶
　¶
　¶
　¶
　¶
　¶
　¶
　¶
　¶
<pb:KR3d0005_WYG_016-7b>¶
輾(女箭/切)通俗文曰石碢轢榖曰輾後魏書曰崔亮在雍¶
州讀杜頴傳見其為八磨嘉其有濟時用因教民為輾¶
今以礪石甃為圓槽周或數丈髙逾二尺中央作䑓植¶
以簨軸上穿榦木貫以石碢有用前後二碢相逐前偹¶
撞木不致相擊仍随𢃄攪杷畜力輓行循槽轉碾日可¶
毇米三十餘斛近有法製輾槽(法製用沙石芹泥與糯/粥同膠和之以為圓槽)¶
(候浥下以木棰緩築/令實直至乾透可用)轢米特易可加前數此又輾之巧¶
便者詩云欲兼杵臼功制輾中(去/聲)規式勞勩畜代人圓¶
<pb:KR3d0005_WYG_016-8a>¶
轉知勝力朝夕課量數公私饒粒食更令水輪轉(上/聲)後¶
世功巧極¶
<pb:KR3d0005_WYG_016-9a>¶
輥(古本/切)輾世呼曰海青輾喻其速也但比常輾减去圓¶
槽就碢榦栝以石輥(輥徑可三尺/長可五尺)上置板檻随輾榦圓¶
轉作竅下糓不計多寡旋碾旋收易於得米較之碢輾¶
疾過數倍故比于鷙鳥之尤者人皆便之詩云制輾應¶
嫌杵臼遲豈知輾制有遺機頓教粒食從今易别轉(上/聲)¶
礧車疾似飛¶
<pb:KR3d0005_WYG_016-10a>¶
颺(與章/切)扇集韻云颺風飛也揚糓噐其制中置簨軸列¶
穿四扇或六扇用薄板或糊竹為之復有立扇卧扇之¶
别各帯掉軸或手轉足躡扇即随轉凢舂輾之際以糠¶
米貯之髙檻檻底通作匾縫下㵼均細如簾即將機軸¶
掉轉搧之糠粞既去乃得浄米又有舁之場圃間用之¶
者謂之扇車凡蹂打麥禾等稼穰籺相襍亦須用此風¶
㮼比之杴擲箕簸其功多倍梅聖俞詩云颺扇非團扇¶
每来場圃見因風吹糠籺編竹破筠箭任從髙下手不¶
<pb:KR3d0005_WYG_016-10b>¶
為寒暄變去粗而得精持之莫言倦¶
<pb:KR3d0005_WYG_016-11a>¶
　¶
　¶
　¶
　¶
　¶
　¶
　¶
　¶
<pb:KR3d0005_WYG_016-11b>¶
䃺(莫卧/切)唐韵作磨磑(五對/切)也䃺同説文云䃺石磑也世¶
本曰公輸班作磑方言或謂之䃀(錯碓/切)字説云䃺從石¶
從靡䃺之而靡焉今皆作磨字既從石又從磨(平/聲)之義¶
特易曉也通俗文曰填(音/鎮)䃺曰硐(大公/切)磨床曰摘(真易/切)¶
今又謂主磨曰臍注磨曰眼轉磨曰榦承磨曰槃載磨¶
曰床多用畜力輓行或借水輪或掘地架木下置鐏軸¶
亦轉以畜力謂之旱水磨比之常磨特為省力凡磨上¶
皆用漏斗盛麥下之眼中則利齒旋轉(上/聲)破麥作麩然¶
<pb:KR3d0005_WYG_016-12a>¶
後收之篩羅乃得成麫世間餅餌自此始矣詩云斵圓¶
山骨舊胚胎動静乾坤有自来利齒細噴常日雪旋(平/聲)¶
機深殷(音/隠)不雲雷臨流湏借水輪轉(上/聲)役畜豈勞人力¶
推一自世間多餅食便知元是濟民材¶
<pb:KR3d0005_WYG_016-13a>¶
連磨連轉(上/聲)磨也其制中置巨輪輪軸上貫架木下承¶
鐏臼復於輪之周圍列遶八磨輪輻適與各磨木齒相¶
間(去/聲)一牛拽轉則八磨随輪輻俱轉用力少而見功多¶
後魏書崔亮在雍州讀杜穎𫝊見其為八磨嘉其有濟¶
時用劉景宣作磨竒巧特異䇿一牛之任轉八磨之重¶
竊謂此雖並載前史然世罕有𫝊者今乃尋繹搜索度¶
其可用述此制度既圖於前復叙於後庻来者傚之以¶
廣食利嵇含八磨賦云外兄劉景宣作磨竒巧因賦之¶
<pb:KR3d0005_WYG_016-13b>¶
云方木矩峙圓質規旋下静似坤上轉似乾巨輪内建¶
八部外連¶
<pb:KR3d0005_WYG_016-14a>¶
　¶
　¶
　¶
　¶
　¶
　¶
　¶
　¶
<pb:KR3d0005_WYG_016-14b>¶
油榨取油具也用堅大四木各圍可五尺長可丈餘疊¶
作卧枋於地其上作槽其下用厚板嵌作底槃槃上圓¶
鑿小溝下通槽口以偹注油於器凢欲造油先用大鑊¶
㸑炒芝麻既熟即用碓舂或輾碾令爛上甑蒸過理草¶
為衣貯之圈内累積在槽横用枋桯相拶復竪挿長楔¶
髙處舉碓或椎擊擗之極𦂳則油從槽出此横榨謂之¶
卧槽立木為之者謂之立槽傍用擊楔或上用壓樑得¶
油甚速今燕趙間創法有以鉄為炕面就接蒸釜㸑項¶
<pb:KR3d0005_WYG_016-15a>¶
乃傾芝麻於上執杴匀攪待熟入磨下之即爛比鑊炒¶
及舂碾省力數倍南北農家嵗用既多尤宜則傚詩云¶
巨材成榨床細溜刻槃口麻爛入重圈機械應心手取¶
之亦多方脂膏竟誰有囬顧室中婦何嘗潤&KR0382;首¶
<pb:KR3d0005_WYG_016-16a>¶
　農器圖譜十¶
　　倉廪門¶
倉廪皆蓄積之所古有定制重民食也次而囷京下而¶
窖竇世所共作俱糓藏(去/聲)類也然又各有巧要以從省¶
便凡欲儲貯務儉徳者當取為法至於始終出納之用¶
尤不可闕故以嘉量繼之云¶
<pb:KR3d0005_WYG_016-17a>¶
倉榖藏(去/聲)也釋名曰倉藏也藏榖物也天文集曰廪星¶
主倉史記天官書胃為天倉此名著於天象者禮月令¶
曰孟冬令有司修囷倉周禮倉人掌粟入之藏此名著¶
於公府者甫田詩曰乃求千斯倉管子曰倉廪實而知¶
禮節此名著於民家者推而言之則知倉之類尚矣今¶
國家偹儲蓄之所上有氣楼謂之敖房前有簷楹謂之¶
明厦倉為總名盖其制如此夫農家貯榖之屋雖規模¶
稍下其名亦同皆係累年蓄積所在内外材木露者悉¶
<pb:KR3d0005_WYG_016-17b>¶
宜灰泥塗飾以偹火災木又不蠧可為永法詩云實榖¶
藏(去/聲)曰倉制度一遵古積不厭斗升耗或容雀䑕常平¶
名固佳相因義仍取揆諸創始心荒歉豈無補¶
<pb:KR3d0005_WYG_016-18a>¶
　¶
　¶
　¶
　¶
　¶
　¶
　¶
　¶
<pb:KR3d0005_WYG_016-18b>¶
廪倉别名豐年詩曰豐年多黍多稌亦有髙廪萬億及¶
秭注云廪所以藏粢盛之穗説文曰倉黄㐭而取之故¶
謂之㐭或從广從禾今農家構為無壁厦屋以儲禾穗¶
及穜稑之種即古之&KR0146;也唐韵云倉有屋曰廪倉其藏¶
糓之總名而廩庾又有屋無屋之辨也詩云廪名天上¶
星有象常昭垂在地為定制廣厦庇于斯上乃奉粢盛¶
下以偹㓙饑黍稌及億秭重見豐年詩¶
<pb:KR3d0005_WYG_016-19a>¶
　¶
　¶
　¶
　¶
　¶
　¶
　¶
　¶
<pb:KR3d0005_WYG_016-19b>¶
庾鄭詩箋云露積榖也集韵庾或作㢏倉無屋者詩曰¶
曽孫之庾如坻如京又曰我庾維億盖謂庾積榖多也¶
詩云露積以庾稱有象因自成初無經構功何同倉廪¶
名詩人嘗比賦如坻復如京公私固儲蓄視此知豐盈¶
<pb:KR3d0005_WYG_016-20a>¶
　¶
　¶
　¶
　¶
　¶
　¶
　¶
　¶
<pb:KR3d0005_WYG_016-20b>¶
囷(邱倫/切)圓倉也禮月令曰修囷倉説文廪之圓者圓謂¶
之囷方謂之京管子曰夷吾過市有新成囷京者吳志¶
周瑜謁魯肅肅指其囷以與之西京襍記曰曹元理善¶
筭囷之糓數類而言之則囷之名舊矣今貯榖圜&KR1447;泥¶
塗其内草苫於上謂之露&KR1447;者即囷也詩云富國何如¶
富在民鄉閭是處有髙囷只知不負英雄謁遇歉能傾¶
一濟貧¶
<pb:KR3d0005_WYG_016-21a>¶
　¶
　¶
　¶
　¶
　¶
　¶
　¶
　¶
<pb:KR3d0005_WYG_016-21b>¶
京倉之方者廣雅云字從广&KR0146;倉也又謂四起曰京今¶
取其方而髙大之義以名倉曰京則其象也夫囷京有¶
方圓之别北方髙亢就地植木編條作&KR1447;故圓即囷也¶
南方墊濕離地嵌板作室故方即京也此囷京又有南¶
北之宜庻識者辨之擇而用也詩云大云倉廪次囷京¶
各貯粢粮取象成可是今人迷古制方圓未識有他名¶
<pb:KR3d0005_WYG_016-22a>¶
　¶
　¶
　¶
　¶
　¶
　¶
　¶
　¶
<pb:KR3d0005_WYG_016-22b>¶
榖盅(敕中/切)集韵云虚器也又謂之氣籠編竹作圍徑可¶
一尺髙或二丈底足稍大易於竪立内置木撐(丑孟/切)數¶
層乃先列倉中毎間或五或六亦量積糓多少髙低大¶
小而制之嘗見倉廪囷京等所貯米榖蒸濕結厚數尺¶
謂之&KR0008;頭以致壓盫變黄漸成浥腐徃徃耗損元數公¶
私坐致䧟害誠甚可惜今置此器使欎氣升通米得堅¶
燥免蹈前弊實濟物之良法凡儲蓄之家不可闕也詩¶
云虚中潔外丈餘身厠跡囷倉氣可伸要識有功能積¶
<pb:KR3d0005_WYG_016-23a>¶
久陳陳從此更相因¶
<pb:KR3d0005_WYG_016-24a>¶
窖(古孝/切)藏榖穴也史記貨殖𫝊曰宣曲任氏秦之敗也¶
豪傑皆争取金玉任氏獨窖倉粟楚漢相拒滎陽民不¶
得耕米石至數萬而豪傑金玉盡歸任氏任氏以是起¶
富嘗謂榖之所在民命是寄今藏置地中緩急可恃且¶
風蟲水旱十年之内儉居五六安可不預偹㓙災夫穴¶
地為窖小可數斛大至數百斛先投柴棘燒令其土焦¶
燥然後周以糠穏貯粟於内五榖之中唯粟耐陳可歴¶
逺年有於窖上栽樹大至合抱内若變浥樹必先驗驗¶
<pb:KR3d0005_WYG_016-24b>¶
謂葉必萎黄又𢷬别窖北地土厚皆宜作此江淮髙峻¶
土厚處或宜倣之既無風雨雀䑕之耗又無水火盗賊¶
之虞雖箧笥之珍府藏之富未可埒也詩云作窖良有¶
法貯榖期不腐焦磪擬陶爐穣籺親壌土厚瘞防水潦¶
深藏勝倉庾却嗟金玉家無能偹饑苦¶
<pb:KR3d0005_WYG_016-25a>¶
　¶
　¶
　¶
　¶
　¶
　¶
　¶
　¶
<pb:KR3d0005_WYG_016-25b>¶
竇似窖月令曰穿竇窖鄭注云穿竇窖者入地橢曰竇¶
方曰窖䟽云橢者似方非方似圓非圓釋文云橢(他果/切)¶
謂狭而長今人下掘或旁穿出土轉(上/聲)于他處内實以¶
粟復以草墢封塞他人莫辨即謂竇也盖小口而大腹¶
竇小孔穴也故名竇詩云穿竇以貯榖逺謀輸老農小¶
口傍能通虚腹寛有容深儲慮竊發迷藏加宻封一朝¶
催租急肯許防饑㓙¶
<pb:KR3d0005_WYG_016-26a>¶
　¶
　¶
　¶
　¶
　¶
　¶
　¶
　¶
<pb:KR3d0005_WYG_016-26b>¶
升十合量也前漢志云以子榖秬黍中者千二百實其¶
龠以井水凖其槩二龠為合十合為升説文云升從斗¶
象形唐韵云升成也　斗十升量也前漢志云十升為¶
斗斗者聚升之量也説文云斗象形有柄唐韵云俗作¶
斗天文集曰斗星仰則天下斗斛不平覆則嵗稔(案此/條不)¶
(别繫以詩者總在槩斛一/條以唐敬括嘉量賦括之)¶
<pb:KR3d0005_WYG_016-27a>¶
　¶
　¶
　¶
　¶
　¶
　¶
　¶
　¶
<pb:KR3d0005_WYG_016-27b>¶
槩(功代/切)平斛斗噐説文云槩杚斗斛從木既聲杚(古沒/切)¶
平也漢書云以井水凖其槩也唐書列女李畬母𫝊畬¶
為監察御史得米量之三斛而贏問於吏曰御史本不¶
槩是也集韵杚亦音槩亦書作槩古有豆區(烏侯/切)釜鍾¶
庾秉之量左傳曰四升為豆四豆為區四區為釜十釜¶
為鍾又二釜半為庾十六斛為秉皆古量之名也今唯¶
以升斗斛為凖最號簡要盖出納之司易㑹計也　斛¶
十斗量也前漢志云十斗為斛斛者角斗平多少之量¶
<pb:KR3d0005_WYG_016-28a>¶
也廣雅云斛謂之鼓方斛謂之角周禮曰㮚氏為量改¶
煎金錫則不耗不耗然後權之權之然後凖之凖之然¶
後量之其銘曰時文思索允臻其極嘉量既成以觀四¶
國永啟厥後兹物維則(時文思索言是文徳之君/思求索為民立法而作量)漢書¶
五量之法用銅方尺而圓其外旁有庣(止彫/切)焉(師古曰/庣不滿)¶
(之處/也)上為斛下為斗(上謂仰斛下為覆/斛之底受一斗也)左耳為升右耳¶
為合龠夫量者躍於龠合於合登於升聚於斗角於斛¶
職在太倉大司農掌之今夫農家所得榖數凡輸納於¶
<pb:KR3d0005_WYG_016-28b>¶
官販鬻于市積貯於家多則斛少則斗零則升又必槩¶
以平之貧富皆不可闕者敬括嘉量賦云作之嘉量其¶
義惟深嘉者以善為節量者用平其心窮㣲于子榖之¶
數酌憲于黄鍾之音盖取諸象爰範于金亦既成止其¶
儀可覿堅外可程虛中受益功格於衡鏡實同乎珪錫¶
以分多少寕患乎不均以立信仁抑行之無斁然羙其¶
方能立矩卑莫可踰出入㒺恡包含式孚狥公滅私乃¶
為而勿有納新吐故亦用當其無理將神而共契跡與¶
<pb:KR3d0005_WYG_016-29a>¶
道而相符且噐守乎謙人惟厥操人非噐㒺主噐非人¶
奚𨗳不謹則詐偽生端無方則羡溢為耗職是司者胡¶
顔相冐由此言旃不其至然外乎則槩&KR1857;(前漢律歴/志作庣)乃¶
旁穿既因物以進退亦與時而懋遷施于政而四方仰¶
則毗乎理而百代猶𫝊誠可美而可尚願斯焉而取焉¶
異乎大小區分髙卑竒偶始増撮而就合卒聚升而成¶
斗斛又斗之所積榖皆槩其所受随求而或進或退順¶
動而何先何後洎乎職興都尉計起𢎞羊洽平糴而作¶
<pb:KR3d0005_WYG_016-29b>¶
典布均輸而有方常平由是以實大國因之用強豈比¶
天有斗而酒漿不挹山有谷而牛馬空量然而當春秋¶
分之期為晝夜至之時于以較矣于以用之實萬人之¶
所欲敢望聞于有司¶
　¶
　¶
　¶
農書卷十六¶
